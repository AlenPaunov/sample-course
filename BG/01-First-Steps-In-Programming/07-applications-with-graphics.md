[slide]
# Конзолни, графични и уеб приложения

При **конзолните приложения** (Console Applications), както и сами можете да се досетите, **всички операции** за четене на вход и печатане на изход се **извършват през конзолата**. Там се **въвеждат входните данни**, които се прочитат от приложението, там се **отпечатват и изходните данни** след или по време на изпълнение на програмата.

Докато конзолните приложения **ползват текстовата конзола**, уеб приложенията (Web Applications) **използват уеб-базиран потребителски интерфейс**. За да се **постигне тяхното изпълнение** са необходими две неща - **уеб сървър** и **уеб браузър**, като **браузърът** играе главната роля по **визуализация на данните и взаимодействието с потребителя**. Уеб приложенията са много по-приятни за потребителя, изглеждат визуално много по-добре, използват се мишка и докосване с пръст (при таблети и телефони), но зад всичко това стои програмирането. И затова **трябва да се научим да програмираме** и вече направихме първите си съвсем малки стъпки.

Графичните (GUI) приложения имат **визуален потребителски интерфейс**, директно върху вашия компютър или мобилно устройство, без да е необходим уеб браузър. Графичните приложения (настолни приложения или, иначе казано, desktop apps) **се състоят от един или повече графични прозореца**, в които се намират определени **контроли** (текстови полета, бутони, картинки, таблици и други), **служещи за диалог** с потребителя по по-интуитивен начин. Подобни са и мобилните приложения във вашия телефон и таблет: ползваме форми, текстови полета, бутони и други контроли и ги управляване чрез програмен код. Нали затова се учим сега да пишем код: **кодът е навсякъде в разработката на софтуер**.
[/slide]

[slide]
# Упражнения: графични и уеб приложения

Сега предстои да направим едно просто **уеб приложение** и едно просто **графично приложение**, за да можем да надникнем в това, какво ще можем да създаваме като напреднем с програмирането и разработката на софтуер. Няма да разглеждаме детайлите по използваните техники и конструкции из основи, а само ще хвърлим поглед върху подредбата и функционалността на създаденото от нас. След като напреднем със знанията си, ще бъдем способни да правим големи и сложни софтуерни приложения и системи. Надяваме се примерите по-долу **да ви запалят интереса**, а не да ви откажат.
[/slide]

[slide]
# Задача: графично приложение „Суматор за числа“

Да се напише **графично (GUI) приложение**, което **изчислява сумата на две числа**:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-01.png alt="Sumator" /]

При въвеждане на две числа в първите две текстови полета и натискане на бутона [**Calculate**] се изчислява тяхната сума и резултатът се показва в третото текстово поле. За нашето приложение ще използваме **технологията Windows Forms**, която позволява създаване на **графични приложения за Windows**, в среда за разработка **Visual Studio** и с **език** за програмиране **C#**.
[/slide]

[slide]
# Създаване на нов C# проект

Във Visual Studio създаваме **нов C# проект от тип „Windows Forms Application“**:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-02.png alt="Sumator" /]

При създаването на Windows Forms приложение ще се появи **редактор за потребителски интерфейс**, в който могат да се слагат **различни визуални елементи** (например кутийки с текст и бутони):

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-03.png alt="Sumator" /]
[/slide]

[slide]
# Добавяне на текстови полета и бутон

Изтегляме от лентата вляво (Toolbox) **три текстови полета** (**`TextBox`**), **два надписа** (**`Label`**) и **един бутон** (**`Button`**), след което ги подреждаме в прозореца на приложението. След това **променяме имената на всяка от контролите**. Това става от **прозорчето “Properties”** вдясно, чрез промяна на полето (**`Name`**):

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-04.png alt="Sumator" /]

*	Имена на текстовите полета: **`textBox1`**, **`textBox2`**, **`textBoxSum`**
*   Име на бутона: **`buttonCalculate`**
*	Име на формата: **`FormCalculate`**

**Променяме заглавията** (**`Text`** свойството) на контролите:

*	buttonCalculate -> Calculate
*	label1 -> +
*	label2 -> =
*	Form1 -> Sumator

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-05.png alt="Sumator" /]
[/slide]

[slide]
# Преоразмеряване на контролите и стартиране на приложението

**Преоразмеряваме и подреждаме контролите**, за да изглеждат по-добре:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-06.png alt="Sumator" /]

Опитваме да пуснем приложението с [**Ctrl+F5**]. То би трябвало да стартира, но да **не функционира напълно**, защото не сме написали какво се случва при натискане на бутона.

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-07.png alt="Sumator" /]
[/slide]

[slide]
# Писане на програмния код

Сега е време да напишем кода, който **сумира числата** от първите две полета и **показва резултата** в третото поле. За целта кликваме **два пъти върху бутона [Calculate]**. Ще се появи място, в което да напишем какво да се случва при натискане на бутона:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-08.png alt="Sumator" /]

Написваме следния C# код между отварящата и затварящата скоба **`{ }`**, където е курсорът:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-09.png alt="Sumator" /]

Този код **взима първото число** от полето **`textBox1`** и го запазва **в променливата `num1`**, запазва **второто число** от полето **`textBox2`** в **променливата `num2`**, след това **сумира `num1` и `num2` в променливата `sum`** и накрая **извежда текстовата стойност на променливата `sum`** в полето **`textBoxSum`**.
[/slide]

[slide]
# Тестване на приложението

Стартираме отново програмата с [**Ctrl+F5**] и проверяваме дали работи коректно. Правим опит да сметнете **4 + 5**, а след това **-12.5 + 1.3**:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-10.png alt="Sumator" /] [image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-11.png alt="Sumator" /]

Пробваме и с **невалидни числа**, напр. “**aaa**” и “**bbb**”. Изглежда има проблем:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-12.png alt="Sumator" /] [image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-13.png alt="Sumator" /]
[/slide]

[slide]
# Решаване на проблема и повторно тестване на приложението

Проблемът идва от **прехвърлянето на текстово поле в число**. Ако стойността в полето **не е число, програмата дава грешка**. Можем да поправим кода, за да коригираме този проблем:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-14.png alt="Sumator" /]

Горният код **прихваща грешките при работа с числа** (хваща изключенията) и в случай на грешка **извежда стойност `error`** в полето с резултата. Стартираме отново програмата с [**Ctrl+F5**] и я пробваме дали работи. Този път **при грешно число резултатът е `error`** и програмата не се чупи:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-15.png alt="Sumator" /] [image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/07.Numbers-sum-16.png alt="Sumator" /]

Сложно ли е? Нормално е да е сложно, разбира се. Тъкмо започваме да навлизаме в програмирането. Примерът по-горе изисква още много знания и умения, които ще развиваме в тази книга и даже и след нея. Просто си позволете да се позабавлявате с desktop програмирането. Ако не тръгва нещо, гледайте **видеото в началото на тази глава** или питайте във **форума на СофтУни**: [anchor href=https://softuni.bg/forum]https://softuni.bg/forum[/anchor]. Или продължете смело напред към следващия пример или към следващата глава от книгата. Ще дойде време и ще ви е лесно, но наистина трябва да вложите **усърдие и постоянство**. Програмирането се учи бавно и с много, много практика.
[/slide]

[slide]
# Уеб приложение: суматор за числа

Сега ще напишем нещо още по-сложно, но и по-интересно: уеб приложение, което **изчислява сумата на две числа**. При **въвеждане на две числа** в първите две текстови полета и натискане на бутона [**Calculate**] се **изчислява тяхната сума** и резултатът се показва в третото текстово поле.

Обърнете внимание, че ще създадем **уеб-базирано приложение**. Това е приложение, което е достъпно през уеб браузър, точно както любимата ви уеб поща или новинарски сайт. Уеб приложението ще има сървърна част (back-end), която е написана на езика C# с технологията ASP.NET MVC и клиентска част (front-end), която е написана на езика HTML (това е език за визуализация на информация в уеб браузър).
Уеб приложението се очаква да изглежда приблизително по следния начин:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-01.png alt="Sumator" /]

За разлика от конзолните приложения, които четат и пишат данните си във вид на текст на конзолата, уеб приложенията имат **уеб базиран потребителски интерфейс**. Уеб приложенията се **зареждат от някакъв Интернет адрес** (URL) чрез стандартен уеб браузър. Потребителите пишат входните данни в страница, визуализирана от уеб браузъра, данните се обработват на уеб сървър и резултатите се показват отново в страницата в уеб браузъра. За нашето уеб приложение ще използваме **технологията ASP.NET MVC**, която позволява създаване на **уеб приложения с езика за програмиране C#** в средата за разработка **Visual Studio**.
[/slide]

[slide]
# Създаване на нов C# проект

Във Visual Studio създаваме **нов C# проект от тип „ASP.NET Web Application“** с име **WebApp**:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-02.png alt="Sumator" /]

Избираме **тип** на приложението - **"MVC"**:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-03.png alt="Sumator" /]
[/slide]

[slide]
# Създаване на уеб форма

Намираме файла **`Views\Home\Index.cshtml`**. В него се намира **изгледът (View) за главната страница** на нашето уеб приложението:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-04.png alt="Sumator" /]

Изтриваме стария код от **файла `Index.cshtml`** и пишем следния код:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-05.png alt="Sumator" /]

Този код **създава една уеб форма с три текстови полета и един бутон в нея**. В полетата се зареждат стойности, които се изчисляват предварително в обекта **`ViewBag`**. Указано е, че при натискане на бутона [**Calculate**] ще се извика действието **`/home/calculate` (действие `calculate` от `home` контролера)**.

Ето как трябва да изглежда **файлът `Index.cshtml`** след промяната:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-06.png alt="Sumator" /]
[/slide]

[slide]
# Писане на програмния код

Остава да се напише **действието** (Action), което **сумира числата при натискане на бутона** [**Calculate**]. Отваряме файла **`Controllers\HomeController.cs`** и добавяме следния код в тялото на **`HomeController`** класа:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-07.png alt="Sumator" /]

Този код осъществява действието “**calculate**”. То приема два параметъра **`num1`** и **`num2`** и ги записва в обекта **`ViewBag`**, след което **изчислява и записва** тяхната сума. Записаните във **`ViewBag`** стойности след това **се използват от изгледа**, за да се покажат в **трите текстови полета** във формата за сумиране на числа в уеб страницата от приложението.

Ето как трябва да изглежда **файлът `HomeController.cs`** след промяната:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-08.png alt="Sumator" /]
[/slide]

[slide]
# Тестване на приложението

Приложението е готово. Можем да го стартираме с [**Ctrl+F5**] и да тестваме дали работи:

[image src=https://github.com/SoftUni/Programming-Basics-Book-CSharp-BG/blob/master/assets/chapter-1-images/08.Numbers-sum-web-09.png alt="Sumator" /]

Страшно ли изглежда? **Не се плашете!** Имаме да учим още много, за да достигнем ниво на знания и умения, за да пишем свободно уеб-базирани приложения, като в примера по-горе и много по-големи и по-сложни. Ако не успеете да се справите, няма страшно, продължете спокойно напред. След време ще си спомняте с усмивка колко непонятен и вълнуващ е бил първият ви сблъсък с уеб програмирането. Ако имате проблеми с примера по-горе, **гледайте видеото** в началото на тази глава. Там приложението е направено на живо стъпка по стъпка с много обяснения. Или питайте във **форума на СофтУни**:
[anchor href=https://softuni.bg/forum]https://softuni.bg/forum[/anchor].

Целта на горните два примера (графично desktop приложение и уеб приложение) не е да се научите, а да се докоснете по-надълбоко до програмирането, **да разпалите интереса си** към разработката на софтуер и да се вдъхновите да учите здраво. **Имате да учите още много**, но пък е интересно, нали?
[/slide]
